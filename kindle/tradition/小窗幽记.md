## 小窗幽记

##### 陈继儒

  

2014-06-18 06:36:05

使人有面前之誉，不若使人无背后之毁；使人有乍交之欢，不若使人无久处之厌。

  

2014-06-18 06:44:00

攻人之恶毋太严，要思其堪受；教人以善莫过高，当原其可从。  
不近人情，举世皆畏途；不察物情，一生俱梦境。

  

2014-06-18 06:45:10

议事者身在事外，宜悉利害之情；任事者身居事中，当忘利害之虑。  
俭，美德也，过则为悭吝，为鄙啬，反伤雅道；让，懿行也，过则为足恭，为曲谨，多出机心。  
藏巧于拙，用晦而明，寓清于浊，以屈为伸。

  

2014-06-18 06:46:50

好丑心太明，则物不契；贤愚心太明，则人不亲。须是内精明，而外浑厚，使好丑两得其平，贤愚共受其益，才是生成的德量。  
好辩以招尤，不若讱默以怡性；广交以延誉，不若索居以自全；厚费以多营，不若省事以守俭；逞能以受妒，不若韬精以示拙。

  

2014-06-18 06:50:40

喜传语者，不可与语。好议事者，不可图事。  
甘人之语，多不论其是非；激人之语，多不顾其利害。

  

2014-06-18 06:52:36

世人破绽处，多从周旋处见；指摘处，多从爱护处见；艰难处，多从贪恋处见。  
凡情留不尽之意，则味深；凡兴留不尽之意，则趣多。

  

2014-06-19 08:41:52

留七分正经，以度生；留三分痴呆，以防死。  
轻财足以聚人，律己足以服人，量宽足以得人，身先足以率人。  
从极迷处识迷，则到处醒；将难放怀一放，则万境宽。  
大事难事，看担当；逆境顺境，看襟度；临喜临怒，看涵养，群行群止，看识见。

  

2014-06-20 06:48:31

安详是处事第一法，谦退是保身第一法，涵容是处人第一法，洒脱是养心第一法。

  

2014-06-20 06:48:52

处事最当熟思缓处。熟思则得其情，缓处则得其当。必能忍人不能忍之触忤，斯能为人不能为之事功。  
轻与必滥取，易信必易疑。

  

2014-06-20 07:07:55

积丘山之善，尚未为君子；贪丝毫之利，便陷于小人。  
智者不与命斗，不与法斗，不与理斗，不与势斗。  
良心在夜气清明之候，真情在簟食豆羹之间。故以我索人，不如使人自反；以我攻人，不如使人自露。

  

2014-06-20 07:08:08

才人经世，能人取世，晓人逢世，名人垂世，高人出世，达人玩世。

  

2014-06-20 07:08:34

沾泥带水之累，病根在一恋字；随方逐圆之妙，便宜在一耐字。  
天下无不好谀之人，故谄之术不穷；世间尽是善毁之辈，故谗之路难塞。

  

2014-06-20 07:10:26

善默即是能语，用晦即是处明，混俗即是藏身，安心即是适境。

  

2014-06-20 07:14:07

气收自觉怒平，神敛自觉言简，容人自觉味和，守静自觉天宁。  
处事不可不斩截，存心不可不宽舒，待己不可不严明，与人不可不和气。

  

2014-06-20 07:20:06

以理听言，则中有主；以道窒欲，则心自清。  
先淡后浓，先疏后亲，先远后近，交友道也。

  

2014-06-20 07:26:04

无事便思有闲杂念头否，有事便思有粗浮意气否；得意便思有骄矜辞色否，失意便思有怨望情怀否。时时检点得到，从多入少。从有入无，才是学问的真消息。

  

2014-06-21 07:57:26

病至，然后知无病之快；事来，然后知无事之乐。故御病不如却病，完事不如省事。  
讳贫者，死于贫，胜心使之也；讳病者，死于病，畏心蔽之也；讳愚者，死于愚，痴心覆之也。

  

2014-06-21 07:57:42

多躁者，必无沉潜之识；多畏者，必无卓越之见；多欲者，必无慷慨之节；多言者，必无笃实之心；多勇者，必无文学之雅。

  

2014-06-21 08:03:22

挥洒以怡情，与其应酬，何如兀坐；书礼以达情，与其工巧，何若直陈；棋局以适情，与其竞胜，何若促膝；笑谈以怡情，与其谑浪，何若狂歌。

  

2014-06-21 08:03:42

斑竹半帘，惟我道心清似水；黄梁一梦，任他世事冷如冰。欲住世出世，须知机息机

  

2014-06-21 08:06:23

士人不当以世事分读书，当以读书通世事。  
天下之事，利害常相半；有全利，而无小害者，惟书。

  

2014-06-21 08:07:53

事忌脱空，人怕落套。

  

2014-06-21 08:08:12

能于热地思冷，则一世不受凄凉；能于淡处求浓，则终身不落枯槁。

  

2014-06-22 06:45:09

好读书非求身后之名，但异见异闻，心之所愿。是以孜孜搜讨，欲罢不能，岂为声名劳七尺也。

  

2014-06-22 06:51:39

真放肆不在饮酒高歌，假矜持偏于大庭卖弄；看明世事透，自然不重功名；认得当下真，是以常寻乐地。

  

2014-06-22 08:17:44

人生待足，何时足；未老得闲，始是闲。  
谈空反被空迷，耽静多为静缚。

  

2014-06-22 10:38:07

休怨我不如人，不如我者常众；休夸我能胜人，胜如我者更多。  
人心好胜，我以胜应必败；人情好谦，我以谦处反胜。

  

2014-06-22 10:46:20

有誉于前，不若无毁于后；有乐于身，不若无忧于心。  
富时不俭贫时悔，潜时不学用时悔，醉后狂言醒时悔，安不将息病时悔。

  

2014-06-22 17:55:59

拨开世上尘气，胸中自无火炎冰兢；消却心中鄙吝，眼前时有月到风来。  
尘缘割断，烦恼从何处安身；世虑潜消，清虚向此中立脚。

  

2014-06-22 18:25:24

大凡聪明之人，极是误事。何以故，惟聪明生意见，意见一生，便不忍舍割。往往溺于爱河欲海者，皆极聪明之人。

  

2014-06-22 18:37:41

昨日之非不可留，留之则根烬复萌，而尘情终累乎理趣；今日之是不可执，执之则渣滓未化，而理趣反转为欲根。

  

2014-06-23 06:38:34

有大通必有大塞，无奇遇必无奇穷。

  

2014-06-23 06:47:23

平民种德施惠，是无位之卿相；仕夫贪食财好货，乃有爵的乞人。

  

2014-06-23 06:51:39

立业建功，事事要从实地着脚；若少慕声闻，便成伪果。讲道修德，念念要从虚处立基；若稍计功效，便落尘情。  
执拗者福轻，而圆融之人其禄必厚；操切者寿夭，而宽厚之士其年必长；故君子不言命，养性即所以立命；亦不言天，尽人自可以回天。  
才智英敏者，宜以学问摄其躁；气节激昂者，当以德性融其偏。

  

2014-06-23 07:10:55

伺察以为明者，常因明而生暗，故君子以恬养智；奋迅以求速者，多因速而致迟，故君子以动持轻。

  

2014-06-23 07:14:11

看破有尽身躯，万境之尘缘自息；悟入无怀境界，一轮之心月独明。

  

2014-06-23 07:17:52

秋风闭户，夜雨挑灯，卧读离骚泪下；霁日寻芳，春宵载酒，闲歌乐府神怡。

  

2014-06-23 07:18:07

要做男子，须负刚肠，欲学古人，当坚苦志。

  

2014-06-23 07:24:34

伤心之事，即懦夫亦动怒发；快心之举，虽愁人亦开笑颜。

  

2014-06-23 07:24:42

是技皆可成名天下，唯无技之人最苦；片技即足自立天下，唯多技之人最劳。  
傲骨、侠骨、媚骨，即枯骨可致千金；冷语、隽语、韵语，即片语亦重九鼎。

  

2014-06-24 06:27:39

眼里无点灰尘，方可读书千卷；胸中没些渣滓，才能处世一番。

  

2014-06-24 06:30:52

人生莫如闲，太闲反生恶业；人生莫如清，太清反类俗情。  
不是一番寒彻骨，怎得梅花扑鼻香。念头稍缓时，便宜庄诵一遍。

  

2014-06-24 06:33:49

读史要耐讹字，正如登山耐仄路，蹈雪耐危桥，闲居耐俗汉，看花耐恶酒，此方得力。  
世外交情，惟山而已。须有大观眼，济胜具，久住缘，方许与之莫逆。

  

2014-06-24 06:36:00

闭门阅佛书，开门接佳客，出门寻山水，此人生三乐。

  

2014-06-24 06:37:39

人有不及，可以情恕；非义相干，可以理遣。佩此两言，足以游世。  
冬起欲迟，夏起欲早；春睡欲足，午睡欲少。

  

2014-06-24 06:39:45

少学琴书，偶爱清净，开卷有得，便欣然忘食；见树木交映，时鸟变声，亦复欢然有喜。常言五六月，卧北窗下，遇凉风暂至，自谓羲皇上人。

  

2014-06-24 06:40:00

闭门即是深山，读书随处净土。

  

2014-06-24 06:40:10

欲见圣人气象，须于自己胸中洁净时观之

  

2014-06-24 06:49:29

闻人善则疑之，闻人恶则信之，此满腔杀机也。  
士君子尽心利济，使海内少他不得，则天亦自然少他不得，即此便是立命。  
读书不独变气质，且能养精神，盖理义收缉故也。

  

2014-06-24 08:30:06

君子虽不过信人，君子断不过疑人。

  

2014-06-24 08:52:33

看书只要理路通透，不可拘泥旧说，更不可附会新说。

  

2014-06-24 08:58:31

打透生死关，生来也罢，死来也罢；参破名利场，得了也好，失了也好。

  

2014-06-24 09:03:23

人胜我无害，彼无蓄怨之心；我胜人非福，恐有不测之祸。

  

2014-06-24 09:05:15

我争者，人必争，虽极力争之，未必得；我让者，人必让，虽极力让之，未必失。

  

2014-06-24 09:10:11

我如为善，虽一介寒士，有人服其德；我如为恶，虽位极人臣，有人议其过。

  

2014-06-24 09:16:13

读理义书，学法帖字；澄心静坐，益友清谈；小酌半醺，浇花种竹；听琴玩鹤，焚香煮茶；泛舟观山，寓意奕棋。虽有他乐，吾不易矣。

  

2014-06-25 06:16:07

士君子贫不能济物者，遇人痴迷处，出一言提醒之；遇人急难处，出一言解救之，亦是无量功德。

  

2014-06-25 06:16:17

画家之妙，皆在运笔之先，运思之际；一经点染便减机神。

  

2014-06-25 06:19:46

长于笔者，文章即如言语；长于舌者，言语即成文章。昔人谓“丹青乃无言之诗，诗句乃有言之画”；余则欲丹青似诗，诗句无言，方许各臻妙境。

  

2014-06-25 06:26:40

无事以当贵，早寝以当富，安步以当车，晚食以当肉；此巧于处贫矣。

  

2014-06-25 06:29:46

世味浓，不求忙而忙自至；世味淡，不偷闲而闲自来。

  

2014-06-25 06:31:42

守恬淡以养道，处卑下以养德，去嗔怒以养性，薄滋味以养气。

  

2014-06-25 06:43:19

人在病中，百念灰冷，虽有富贵，欲享不可，反羡贫贱而健者。是故人能于无事时常作病想。一切名利之心，自然扫去。

  

2014-06-25 06:48:39

当乐境而不能享者，毕竟是薄福之人；当苦境而反觉甘者，方才是真修之士。

  

2014-06-25 06:49:52

佞佛若可忏罪，则刑官无权；寻仙若可延年，则上帝无主。达士尽其在我，至诚贵于自然。

  

2014-06-25 06:50:05

圣贤为骨，英雄为胆，日月为目，霹雳为舌。

  

2014-06-25 06:51:16

识尽世间好人，读尽世间好书，看尽世间好山水。  
舌头无骨，得言句之总持；眼里有筋，具游戏之三昧。

  

2014-06-25 06:51:30

一勺水，便具四海水味，世法不必尽尝；千江月，总是一轮月光，心珠宜当独朗。

  

2014-06-25 07:14:41

交友须带三分侠气，作人要存一点素心。

  

2014-06-25 07:15:31

大丈夫居世，生当封侯，死当庙食。不然，闲居可以养志，诗书足以自娱。  
不恨我不见古人，惟恨古人不见我。

  

2014-06-26 06:14:25

胸中无三万卷书，眼中无天下奇山川，未必能文。纵能，亦无豪杰语耳。

  

2014-06-26 06:39:57

天下无不虚之山，惟虚故高而易峻；天下无不实之水，惟实故流而不竭。

  

2014-06-26 06:42:02

一心可以交万友，二心不可以交一友。

  

2014-06-26 06:46:22

忙处事为，常向闲中先检点；动时念想，预从静里密操持。青天白日处节义，自暗室屋漏处培来；旋转乾坤的经纶，自临深履薄处操出。  
以积货财之心积学问，以求功名之念求道德，以爱子女之心爱父母，以保爵位之策保国家。

  

2014-06-26 06:46:31

一点不忍的念头，是生民生物之根芽；一段不为的气象，是撑天撑地之柱石。

  

2014-06-26 06:48:08

君子对青天而惧，闻雷霆而不惊；履平地而恐，涉风波而不疑。  
不可乘喜而轻诺，不可因醉而生嗔；不可乘快而多事，不可因倦而鲜终。

  

2014-06-26 07:11:12

礼义廉耻，可以律己，不可以绳人。律己则寡过，绳人则寡合。  
凡事韬晦，不独益己，抑且益人；凡事表暴，不独损人，抑且损己。  
觉人之诈，不形于言；受人之侮，不动于色。此中有无穷意味，亦有无穷受用。  
爵位不宜太盛，太盛则危；能事不宜尽毕，尽毕则衰。

  

2014-06-26 07:28:25

遇故旧之交，意气要愈新；处隐微之事，心迹宜愈显；待衰朽之人，恩礼要愈隆。  
用人不宜刻，刻则思效者去；交友不宜滥，滥则贡谀者来。  
忧勤是美德，太苦则无以适性怡情；澹泊是高风，太枯则无以济人利物。  
作人要脱俗，不可存一矫俗之心；应世要随时，不可起一趋时之念。

  

2014-06-26 07:35:28

祸莫大于纵己之欲，恶莫大于言人之非。  
求见知于人世易，求真知于自己难；求粉饰于耳目易，求无愧于隐微难。

  

2014-06-26 07:38:47

君子有三惜：此生不学，一可惜；此日闻过，二可惜；此身一败，三可惜。

  

2014-06-26 07:41:12

交友之先宜察，交友之后宜信。  
惟俭可以助廉，惟恕可以成德。

  

2014-06-26 07:41:22

惟书不问贵贱贫富老少，观书一卷，则增一卷之益；观书一日，则有一日之益。

  

2014-06-26 07:41:29

好丑不可太明，议论不可务尽，情势不可殚竭，好恶不可骤施。

  

2014-06-26 07:42:58

君子于人，当于有过中求无过，不当于无过中求有过。

  

2014-06-26 07:52:22

性不可纵，怒不可留，语不可激，饮不可过。

  

2014-06-26 07:54:50

重友者，交时极难，看得难，以故转重；轻友者，交时极易，看得易，以故转轻。

  

2014-06-26 07:58:54

国家尊名节，奖恬退，虽一时未见其效，然当患难仓卒之际，终赖其用。如禄山之乱，河北二十四郡皆望风奔溃，而抗节不挠者，止一颜真卿，明皇初不识其人，则所谓名节者，
亦未尝不自恬退中得来也。故奖恬退者，乃所以励名节。

  

2014-06-26 07:58:59

志不可一日坠，心不可一日放。  
辩不如讷，语不如默，动不如静，忙不如闲。

  

2014-06-26 07:59:46

酒能乱性，佛家戒之；酒能养气，仙家饮之。余于无酒时学佛，有酒时学仙。

  

2014-06-26 08:00:20

烈士不馁，正气以饱其腹；清士不寒，青史以暖其躬；义士不死，天君以生其骸。总之心悬胸中之日月，以任世上之风波。

* * *

多看笔记 来自多看阅读 for Kindle

duokanbookid:kd318dcbg0efe4cg021e598gg46867d9

